  "title": " الحمد لله ",
  "content": "-\tمعلش يا سارة، استحمليني.. أنا بستخدم النضارة عشان تخفف عني الوجع.\n\nفقاطعتها سارة باستنكار: يا ماما ده نموذج افتراضي، افتراضي يا ماما، مش حقيقي، ده خيال يا حبيبتي، اعمل إيه بس عشان أأكد لك!، أنا معرفش حصل إيه؟! يعني كنت باستعجل سامي عشان يجهّز النضارة عشان تهون عليكي، ألاقيها مأثرة عليكي أوي كده!\n\n- معلش يا بنتي أنا بعتبر نفسي في حلم، ما هو برضه الحلم خيال، أنا ببقى مرتاحة كتير مع أي حاجة بتقربني بكريم.\n\n- لا يا ماما الحلم مش خيال، والحلم مش بيحضر كل شوية، ووقته قليل، وكل حاجة فيه بتبقى نواتج نفسيه، مش زي النضارة دي خالص، انتِ من ساعة ما استخدمتي النضارة وانت مش بتشوفي كريم في الحلم، بعد ما كنتي بتشوفيه كتير وبتحكي لي، دلوقتي مبقاش يجي لك في أحلام، ودلوقتي اهتمامك بالحلم وظهوره قَل جدًا، عشان خلاص بقى معاك في الحقيقة بشكل افتراضي تقدري تشوفيه في أي وقت. النضارة مخلياكي تعيشي زمن مش ملكك. انتبهي لي يا ماما وادّيني مساحة من حياتك.\n\n- حاضر يا سارة، من عيني يا بنتي، متزعليش مني انتِ اللي ليَّ، ربنا يخليكي ليَّ يا حبيبتي.\n\nضمّت مريم ابنتها في حضنها ضمًا شديدًا وحرّكت يدها على ظهرها بدفء، وقالت: يلَّا مش هتاكلي، انت عملتي لنا أكل إيه النهارده بإيديك الجميلة دي.\n\nابتسمت سارة وكفكفت دمعها وقالت: أنا عاملة لك أكلة بتحبيها.. مفاجأة.",
  "images": [
        "https://upload.wikimedia.org/wikipedia/commons/a/a0/1752_James_Ayscough_A_short_account_of_the_Eye_and_nature_of_vision_p30.jpg",
        "https://upload.wikimedia.org/wikipedia/commons/a/a0/1752_James_Ayscough_A_short_account_of_the_Eye_and_nature_of_vision_p30.jpg",
        "https://upload.wikimedia.org/wikipedia/commons/a/a0/1752_James_Ayscough_A_short_account_of_the_Eye_and_nature_of_vision_p30.jpg",
        "https://upload.wikimedia.org/wikipedia/commons/a/a0/1752_James_Ayscough_A_short_account_of_the_Eye_and_nature_of_vision_p30.jpg"
  ]
}
